---
title: 'Souhrn hektického týdne '
date: '2020-01-26'
template: novinka
id: '20200126-201235000'
user: 'Jan Fiala'
pictures:
---
Milí Žabiňáci,

uplynulé dny byly na události tak bohaté, že se s vámi chci podělit o to, co vše se stalo, co se řešilo, co se podařilo zajistit, prostě, jak jako oddíl žijeme.

Hned na začátku týdne jsme se dozvěděli, že s našimi stávajícímí trenéry už nemůžeme s dětmi pokračovat na Milénové a Kotlářské.
Byli jsme tedy nuceni rychle řešit náhradní prostory, a to se **díky našim skvělým trenérům** podařilo!

Od **tohoto týdne tedy chodíme** s dětmi v úterý **na BiGy** (žáci 1,2) a **SPŠ Purkyňova** (dorost+), ve středu **na ZŠ Novoměstská** (pulci 1 i 2, žáci 1 i 2, dorost+) a ve čtvrtek **na ZŠ Merhautova** (pulci 1 a 2, žáci 1 prvním rokem) a **do haly na Rosničce** (žáci 1 druhým rokem a žáci 2).

V úterý také vedení SK Brno-Žabovřesky schválilo zápis z naší opakované členské schůze a vedení oddílu, které jste si zvolili, se mohlo oficiálně pustit do práce. Hned ve středu proto **proběhla schůze trenérské rady**, kde si všichni trenéři vyjasnili názory a potvrdili si roční plán přípravy, takže nás letos doufám znovu čekají skvělé výsledky a **Žabiny budou zase vidět!**

Ve čtvrtek následovala **první schůzka nového vedení**. Řešily se na ní **finance**, protože zatím úplně neznáme stav - chystám schůzku s Liborem, kde se snad dozvím více. Až bude jasněji, promyslíme strukturu a výši členských příspěvků (chceme zachovat vrcholový fond a doplnit možnost příspěvků pro ty, kteří jezdí všude, ale málo). 

Smutnou zprávou je, že Věrka Mádlová už do budoucna nebude s financemi pomáhat a zůstane členkou oddílu v pasivnější roli, takže **Věrce moc děkuju** za všechnu tu práci, kterou pro oddíl nezištně dělala, a vás ostatní vyzývám - pokud byste chtěli oddílu pomoci s účtováním a platbami, ozvěte se! 
Snad bude více  zájemců, ze kterých si budeme moci vybrat.

Chceme vymyslet nějaký **motivační systém**, který ocení práci, kterou pro oddíl odvádíte - zatím sice nemáme ani hrubou představu, jak to bude vypadat, ale je to věc, kterou chceme představit co nejdříve, tak se nechte překvapit.

Druhou oblastí, kterou se vedení zabývalo, bylo **zpřehlednění přístupových práv** do ORISu, do členské sekce a k oddílovým stránkám. Práva byla po dohodě vedední nějak nastavena, kdo by měl potřebu vyšších oprávnění, nechť se mi ozve.

Dalším bodem na schůzce vedení bylo **pořádání závodů**. Bavili jsme se o jarních oblastních závodech, které má ZBM pořádat, o tom, že je potřeba důležité závody na celý rok doplnit do členské sekce, projednávali jsme stav pořádání MČR 2020 na klasické trati.

Vedení také odsouhlasilo formu tréninků a soustředění (tj. **roční plán**) a dalo plnou důvěru trenérům k zajištění nezbytných kroků. Prozatím jsme nedostali plán oblastních středečních mapových tréninků, budeme intenzivně řešit s TBM, pokud plán neexistuje, urychleně ve spolupráci s TBM vypracujeme.
Projednávalo se **soustředění o Velikonocích a prázdninový tábor**.

Vedení se shodlo na tom, že **od letošního roku již nebudou vydávány PDF dokumenty**: dokument "Program 2020" bude nahrazen kalendářem na oddílových stránkách, dokument "ZBM2020" bude nahrazen sekcí Informace na oddílových stránkách.

Nadále **chceme podporovat menší oddíly v oblasti**, proto vedení svolilo k (bezplatnému) použití mapy Rakovecké údolí pro závod ROB, pořádaný 14.3. oddílem RBK.



V pátek **Dan Hájek** připravil další noční mapový trénink, **díky** za něj! O víkendu proběhlo školení rozhodčích 3. třídy, toho se zúčastnilo 7 Žabiňáků, kteří se snad již brzy zapojí jako stavitelé a hlavní rozhodčí do pořádání našich oblastních závodů.
V příštím týdnu mne čeká jednání s vedením SK a s Liborem ohledně převzetí agendy předsedy. Naše děti pak mají v příštím týdnu pololetní prázdniny, trenéři pro děti zorganizovali **soustředění ve Skleném**, kam se odjíždí již ve čtvrtek 30.1.

Nehodlám takovéto články psát pravidelně, ale chci vás, členy oddílu, alespoň nějakým způsobem informovat, že nelenošíme, něco pro vás/nás děláme, zkrátka zlepšit informovanost dovnitř. Když tedy bude co napsat, napíši, a rád. 
Všechny vás prosím, přicházejte s nápady, iniciativami, dejte nám vědět, pokud něco nefunguje nebo se dá zlepšit. A pokud budete chtít i pomoci, budeme moc rádi.

Honza

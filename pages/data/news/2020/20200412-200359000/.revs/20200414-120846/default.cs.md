---
title: 'Ohlédnutí za březnem a výhled na jaro a léto'
date: '2020-04-12'
template: novinka
id: '20200412-200359000'
user: 'Honza Fiala'
pictures:
---
Přestože od začátku března řádí koronavirus a mnozí z nás ani nesmějí do práce a pracují z domu, vláda či ministerstvo zdravotnictví vyhlašují nejrůznější zákazy a nařízení, tak nezahálíme a snažíme se pro oddíl něco dělat.  
Krom dvou schůzek vedení (odkazy na schválené zápisy budou snad již brzy na obvyklém místě) jsme zakoupili novou barevnou tiskárnu, která je prozatím u Jendy doma. Aleš ji již barevně zkalibroval, takže zvládáme tisknout barevně pěkné mapy.  
Uplynulé tři víkendy jsme začali s organizací celobrněnských mapových tréninků - první víkend byl na mapě Pohádka Máje (za možnost použití mapy děkuji Zdeňkovi Mazalovi a VBM), druhý byl na naší mapě Zadní Hády (děkuji Kamči Špringlové za stavbu) a třetí byl na naší mapě Bukovinka (díky nejen Stevovi a Barči).  
Právě probíhají Velikonoční svátky a s tím spojené Velikonoční virtuální soustředění na čtyřech mapách. Chtěl bych speciálně poděkovat za poskytnutí map pro tréninky Petrovi Marečkovi, Petrovi Klimplovi a oddílu LPU (Křižánky), Karlovi Truhlářovi a oddílu ADA (Rudice) a Adamovi Chromému a oddílu TBM (Chlébské). Poslední trénink je pak na naší mapě Křtiny.  
Za organizaci všech zmíněných akcí patří velký dík především Jendovi a jím organizovanému kolektivu lidí, kteří se na přípravách podílejí.  
Na vybraných trénincích jsme začali používat aplikaci UsynligO. Plán na příští víkend - trénink Jedovnice.  
Plánujeme v obdobném duchu uspořádat virtuální soustředění i na začátku května.

Sekcí OB byla zrušena celá jarní část sezony na celostátní úrovni (úrovně žebříčku B a vyšší). Oblastní závody prozatím jsou zrušeny do května, ale nepředpokládám, že by se na jaře nějaké konaly. O to bohatší však snad bude podzim, kdy se v oblasti plánuje prodloužení sezony do listopadu (ale uvidíme, jak to nakonec dopadne).  
Podle mých zpráv se nebudou konat asi ani prázdninové vícedenní závody, předpokládá se přes prázdniny omezení hromadných akcí na max. 100 osob.  
Až od září je naděje na akce pro max. 500 osob, jsou plány na změny organizace sezony (všechna mistrovství by měla být přesunuta na září a říjen, pokud bude platit omezení na 500 osob, pak nejspíše jen mistrovství bez veteraniády, ale vše je zatím stále ve stadiu úvah a nejistoty).  
Kvůli uzavření hranic byly zrušeny stacionární tréninkové kempy, takže o prázdninách se do Švédska nepojede - na začátku července chystáme namísto Švédska soustředění na Vysočině - určitě pro dorost+, ohledně žactva ještě není jasno, bude záležet na počtu přihlášek a případně povoleném limitu počtu účastníků.  
Koncem prázdnin plánujeme pro TSM i oddíl soustředění u Jablonce či Liberce, a určitě stále počítáme s tím, že uděláme v srpnu tábor, jen bereme v úvahu předpokládaný počet max. 100 účastníků.

Na závěr mi dovolte poděkovat skupince našich dorostenců, která se ujala tvorby a vydávání Polarisu - minimálně Klárce, Adamovi, Pepovi, Aničce, ale i všem ostatním. Skvělá práce!

Díky těm, kdo pomáhají, přeju všem krásné Velikonoce a hlavně zůstaňme zdraví, abychom se brzy potkali u toho, co nás tak baví a naplňuje - na opravdových závodech a soustředěních!

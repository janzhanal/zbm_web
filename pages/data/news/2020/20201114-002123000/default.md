---
title: 'Shrnutí uplynulé sezony, gratulace a poděkování'
date: '2020-11-14'
template: novinka
id: '20201114-002123000'
user: 'Honza Fiala'
pictures:
    - name: '1605309541481_10.jpg'
      ratio: '6'
---
Závodní sezona 2020, jakkoliv byla "divná", už definitivně skončila, a je proto nejvyšší čas si připomenout, jak se nám dařilo a jak sezona vypadala.

Možná víte, možná nevíte, náš oddíl sdružuje 317 členů od nejmenších dětí po členy v důchodovém věku, kteří rádi tráví svůj volný čas aktivním pohybem v přírodě.
V letošním nelehkém roce jsme 19. září úspěšně uspořádali Mistrovství České republiky v orientačním běhu na klasické trati, ze kterého byl Českou televizí pořízen třicetiminutový dokument.
O den později, 20. září, jsme uspořádali rovněž Veteraniádu České republiky na klasické trati a závod Jihomoravské ligy.

Samozřejmě jsme ale pouze nepořádali; naši závodníci se i letos účastnili mistrovských závodů a vedli si velmi úspěšně - umístění mezi deseti nejlepšími na letošních mistrovstvích získali:
Na mistrovství České republiky ve sprintu v kategorii mladších dorostenců Vojta Marek 7. místo a Pepík Štěrbák 10. místo, v kategorii mužů Miloš Nykodým 4.místo a Ondra Hlaváč s Otou Hiršem se podělili o 6. místo.

Na mistrovství České republiky sprintových štafet v kategorii dorostu získala štafeta Klárka Barnatová, Adam Urbánek, Jáchym Coufal a Marky Mulíčková 7. místo, v kategorii dospělých štafeta Natálka Hiklová, Mára Minář, Miloš Nykodým a Johanka Šimková 5. místo a štafeta Gabča Hiršová, Pája Brlica, Ota Hirš a Terka Odehnalová 6. místo.

Na mistrovství České republiky na klasické trati v kategorii žen vybojovala Adélka Indráková 5.místo, v kategorii mužů Miloš Nykodým 1. místo a mistrovský titul, a Mára Minář 5. místo

Na mistrovství České republiky štafet v kategorii dorostenek dosáhla štafeta Klárka Barnatová, Marky Rotková a Marky Mulíčková na stříbrnou medaili, v kategorii žen štafeta Natálka Hiklová, Terka Odehnalová a Adélka Indráková doběhla na 5.místě a štafeta Maky Tesařová, Gabča Hiršová a Johanka Šimková na 9. místě. 
V kategorii dorostenců urvala štafeta Adam Urbánek, Pepík Štěrbák a Jáchym Coufal v neskutečně napínavém finiši bronzovou medaili a v kategorii mužů štafeta Ondra Hlaváč, Miloš Nykodým a Mára Minář získala mistrovský titul a štafeta Pája Brlica, Ota Hirš a Standa Mokrý doběhla na 9. místě.

Na mistrovství České republiky na krátké trati v kategorii žen obsadila Adélka Indráková 5. místo, v kategorii starších dorostenců Jáchym Coufal 10. místo a v kategorii mužů získali - Miloš Nykodým bronzovou medaili, Dan Hájek 4. místo, Mára Minář 5. místo a Ondra Hlaváč 8. místo.

V průběhu celého roku jsme také s respektem k případným omezením pořádali tréninky a soustředění pro děti a mládež, včetně výcvikového tábora v průběhu letních prázdnin. Úspěšná práce našich trenérů se pak zaslouženě projevila ziskem 5 licencí A a 6 licencí B z žebříčku Jihomnoravské ligy.

Dovolte mi, abych poblahopřál (nejen) všem zmíněným medailistům i dalším úspěšným závodníkům. 
Dále bych všem chtěl popřát chuť do tréninku a zdraví, abyste své tréninky zvládli v takové kvalitě a množství, jak odpovídá vašim představám.
Také bych velmi rád upřímně poděkoval všem členům vedení oddílu, všem trenérům, všem mentorům, všem vám, kteří se pravidelně zapojujete do chodu oddílu. Nebudu jmenovat, protože bych nerad na někoho zapomněl, ale hluboce si vážím toho neskutečného zápalu, toho množství času a úsilí, které Žabinám věnujete. 

Věřím, že jsme letos společně zvládli překonat mnohé překážky, ale je stále co zlepšovat. Pokud budete mít jakýkoliv nápad, připomínku, chuť se zapojit, pomoci, prosím, obraťte se na kohokoliv z vedení. 
Pamatujte, že oddíl bude vždy tak dobrý, jaký si ho sami uděláme. 

**VELKÉ DÍKY VŠEM!** 

(fotka je jedním z návrhů naší designerské skupiny, jak by mohlo vypadat naše logo pro příští rok)
